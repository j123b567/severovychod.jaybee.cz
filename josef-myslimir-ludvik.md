---
title: Josef Myslimír Ludvík
order: 10
---

# Josef Myslimír Ludvík

<figure>
  <img src="{{ site.baseurl }}/images/ludvik.png" alt="Josef Myslimír Ludvík" />
  <figcaption>J. M. Ludvík, portrét od neznámého malíře</figcaption>
</figure>


**Josef Myslimír Ludvík** (2. dubna 1796 Dolany u Jaroměře – 1. ledna 1856, Malá Skalice - dnes součást České Skalice),
první obrozenecký historik Náchodska, spisovatel a římskokatolický kněz.

Narodil se v Dolanech u Jaroměře číslo 4, v rodině zámožného rolníka. Studoval na benediktinském gymnáziu v Broumově
(1808-1813), filozofii v Litomyšli a bohosloví v královéhradeckém semináři a v roce 1819 byl vysvěcen na kněze.

V roce 1820 se stal na 12 let náchodským zámeckým kaplanem. Zde zahájil literární tvorbu a hlavně historická studia
v&nbsp;náchodském městském i zámeckém archivu. Byl ve styku s významnými osobnostmi české kultury a vlastenci. Pojilo ho
přátelství s vlasteneckým knězem Josefem Regnerem Havlovickým, korespondoval s Boženou Němcovou.

Literární tvorba J. M. Ludvíka vedená v pedagogickém duchu byla uveřejňována v různých buditelských časopisech
(Čechoslav, Poutník, Krok, Rozličnosti Pražských novin, Přítel mládeže, Věnec ze zpěvů, Květy, Časopis musejní a
Školník). Roku 1831 se stal jedním ze zakladatelů Matice české pro povznesení českého jazyka a literatury.

Od roku 1824 vydal spisy: *Chimanyho utěšenky pro dítky k ušlechtění srdce* (1824), *Věrná ryzka aneb stálost lásky*
(1825), *Romulus, první král Římský od Lafontaina* (1827).

V roce 1833 byl J. M. Ludvík přeložen do Svatoňovic a od roku 1834 byl lokalistou ve Studnici, kde vzniklo jeho dílo
*Paměti duchovní osady Studnické*.

<figure>
  <img src="{{ site.baseurl }}/images/ryzmburk.png" alt="Rýzmburk" />
  <figcaption>Ludvíkova perokresba hradu Rýzmburka z roku 1836 z <em>Pamětí duchovní osady Studnické</em></figcaption>
</figure>

Po propuknutí těžké jaterní choroby v roce 1846 byl v následujícím roce jmenován farářem na Boušíně. Tehdy byl také na
faře přepaden a oloupen zlodějskou bandou Špetlů, která tehdy terorizovala Náchodsko. Když vrchnost nejevila dostatečnou
vůli zločince zneškodnit, ujali se iniciativy postižení obyvatelé kraje, pochytali je, vyslýchali a nakonec několik
z&nbsp;nich zabili. Zloději byli pohřbeni právě na Boušíně a tak farář Josef Myslimír Ludvík v boušínské matrice
zemřelých napsal: »Běda, když netresce, kdo trestati má, pak musí trestati, kdo nemá!«

<figure>
  <img src="{{ site.baseurl }}/images/fara.jpg" alt="Fara v Malé Skalici" />
  <figcaption>Fara v Malé Skalici, kde napsal J. M. Ludvík své <em>Památky</em></figcaption>
</figure>

V říjnu 1848 odešel J. M. Ludvík na odpočinek s penzí 300 zlatých konvenční měny. Odstěhoval se do Malé Skalice, kde po
úmrtí P. Františka Hurdálka (zakladatele Jiřinkových slavností, †1847) žil jako fundatista (duchovní ve výslužbě) a ve
zdejší tzv. malé faře pak sestavoval své budoucí historické dílo *Památky hradu, města a panství Náchoda, i vlastníkův
jeho*. Vydání *Památek* se už nedožil, zemřel po mrtvici v Malé Skalici v noci 1. ledna 1856 a byl pochován na
maloskalickém hřbitově. Redakce díla se ujal novoměstský děkan Jan Karel Rojek, který v témže roce vydal první díl
jeho *Památek*. Druhý díl měl obsahovat historický místopis, ale protože rukopis zůstal nedokončen, ke knižnímu vydání
nikdy nedošlo.

## Dílo

- *Chimanyho utěšenky pro dítky k ušlechtění srdce* (1824)
- *Myslimír, po horách Krkonošských putující* (In: Čechoslaw 1824)
- *Věrná ryzka aneb stálost lásky* (1825)
- *Bašta, strmiště v Saské Helvecii* (In: Rozlíčnosti Pražských novin 1826)
- *Romulus, první král Římský od Lafontaina* (1827)
- *Paměti duchovní osady Studnické*
- *Památky hradu, města a panství Náchoda, i vlastníkův jeho* (1856)

## Literatura

- Jan Karel Rojek: Předmluva k Ludvíkovým *Památkám*
- Vácslav Řezníček: *Lidový soud nad zloději na Skalicku* r. 1848. (In: Český lid, roč. XXI, s. 117-121)
- Jan Müller: *Pamětihodnosti panství Náchod*, překlad a poznámky Věra Vlčková. Bor, Liberec 2007
- (VV): Osobnosti Českoskalicka [http://www.ceskaskalice.cz/cs/nase-mesto/o-meste/osobnosti/](http://www.ceskaskalice.cz/cs/nase-mesto/o-meste/osobnosti/)

## Díla online

- *Památky hradu, města a panství Náchoda, i vlastníkův jeho* [Dostupné online](http://severovychod.jaybee.cz/pamatky-nachoda)
- *Myslimír, po horách krkonošských putující* [Dostupné online](http://severovychod.jaybee.cz/myslimir-po-horach-krkonosskych-putujici)
