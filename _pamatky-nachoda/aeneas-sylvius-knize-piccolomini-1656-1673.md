---
title: Aeneas Sylvius, kníže Piccolomini. 1656 - 1673
order: 39
---
Dle poslední vůle dne 6. července sepsané odkázal kníže Octavio manželce své Marii Benigně ročních 9000 zl. z důchodův panských, dědicem pak učiněn mladistvý Aeneas Sylvius, vnuk z bratra knížete Octavia, na jehož vychování určeno ročně, 4000 zl., poručníkem pak a vladařem ustanoven hrabě Pötting, jehož první tak řka prací bylo, obmeziti list Náchodským, r. 1652. od knížete Octavia daný, jak dosvědčuje narovnání z německého zde přiložené: 

> "Jelikož mezi městem Náchodem a vysoko- i blahorodým p. p. Janem Sebastianem z Pötting-u a na Wiedershofu, J. Kr. Mti. raddou, dvorského a komorního soudu přísežným, král. hejtmanem kraje Rakovnického v království Českém, dědičným purkrabím v Linci, od J. Kr. Mti. Uherské a České nad knížecími Piccolominskými statky a pozůstalostmi dobřezřízeným kurátorem, nedorozumění vzešlo za příčinou nadání učiněných od J. Kn. Mti. vévody z Amalfi, kdež od města. Náchoda jinak rozuměny a vykládány býti chtějí: tudýž J. Mt. dotčený p. kurátor skrze urozeného a statečného rytíře p. Albrechta Šťastného z Bubna, a panství Náchodského hejtmana p. Jana Kosteleckého ze Sladova jim purkmistru a raddě i vší obci města Náchoda pravý smysl těch nadání knížecích na ten způsob vyložiti dal, načež i J. Mt. p. kurátor i také purkmistr, radda a celá obec města Náchoda nezrušitelně a to v následujících punktech se srovnali:
> 
> **Předně**, že město Náchod nic více než 209 věder vína na nejvýš — a to aby se pivem příliš nepovrhlo — vyšenkovati oprávněno bude; jakož oni roku 1657. dle předložených účtů svých také nic více, než dotčených 209 věder nevydali.
> 
> **Druhé**, že budoucně žádné víno vrchnostenské jim měšťanům a šenkýřům v Náchodě nějakým způsobem k vyšenkování nemá býti vydáváno; mimo že **v hospodě**[^89] , v městě položené a vrchnosti náležité, do vůle milostivé vrchnosti netoliko víno, pivo, pálené šenkováno, ale i všelicí hosté tam obslouženi a opatřeni býti mohou a mají.
> 
> **Třetí**, vzhledem **páleného** neb kořalky povoluje se tímto městu Náchodu k užitku obecnému, aby od vrchnosti kořalku, co nejvíce budou moci, odebírali a šenkovali, z každého pak žejdlíka jeden krejcar k potřebě obecní si zadržovali; i nemají vrchnosti více než 4 kr. za žejdlík platiti. Z vinopalny knížecí pak nemá obyvatelům Náchodským méně než po žejdlíku vydáváno býti, aby městu neušel krejcar, jim k potřebě obecní povolený. Magistrát nad tím ostražitě bdíti má, aby na zkrácení zisku a na ujmu vrchnosti nižádná kořalka cizá se nevnášela; jakož i každý přestupník z každého žejdlíka cizé kořalky v pokutu 10 tolarů říšských — z polovice vrchnosti, z polovice městu — propadnouti má.
> 
> **Čtvrté** a posléz, **cla** a jiných v knížecích Piccolominských privilegiích daných milostí město Náchod cele a úplně užívati má; s právem pak várečním, kteréž sobě město dotčené osobuje, a jinými vícero věcmi, kterých se domáhají, prohlásili se purkmistr, radda i obec města Náchoda, že tak dlouho budou strpení míti, až pán dědičný v léta svá dojde, vládu nastoupí, a od nich samých za tou příčinou požádán bude.
> 
> K pevnému toho všeho zdržení J. Mt. p. kurátor taktéž i magistrát a obec města Náchoda dva stejné listy s obojístranným podpisem a přitlačenou pečetí shotovili, z nichž jeden při kanceláři vrchnostenském, druhý pak při úřadu magistrátním uložen a chován býti má. Stalo se tak na zámku Náchodě v kanceláři knížecím vrchnostenském dne 18. března 1658.

<div markdown="1" style="text-align: right">
> J. S.     (L. S.)   H. v. Pötting. \\
>  J. K. Mti. Rychtář,  \\
>  Purkmistr a Radda. \\
>  Starší obecní a celá obec \\
>  města Náchoda. “ \\
> \\
> (L. S.) 
</div>

Svrchu jmenovaný dědic, kníže Eneáš, sotva něco přes rok panstvím skutečně vládnul, když stoje ve vojsku pod cís. vojevůdcem Montecuculi, kterýž vítězně zahnal Francouzy za Rýn, v bitvě probodnut mrtev klesl co plukovník — neženat — r. 1673., a v Kolíně nad Rýnem pochován; — neboť vdova Octaviova, Maria Benigna, vymohla si, že v červenci 1664. za vladařku panství plnomocnou byla prohlášena, a jí poddanost slíbena; až dne 11. pros. 1671 kníže Eneáš vešel ve smlouvu tu, že jí na místě odkázaných ročních 9000 zl. jednou na vždy 150.000 zl. vyplatí. — I vypůjčila si skutečně 100.000 zl., a dluh ten do desk zemských vložiti dala, za ostatních pak 50.000 zl. sama dále hospodařila po osm let; a i napotom vlády spustiti se nechtěla, až cís. nálezem (2. května 1679) vykázáno jí toliko 4000 zl. ročně až do smrti. Mimo to brala 4500 zl. ročních úroků; a předc r. 1690. náramně co „chudá vdova“ naříkala, a o pensi po muži o stát zasloužilém se ucházela. — Chudá v pravdě byla, neboť na chrámy a jiné skutky dobročinnosti všecko vynakládala. Přečkavši manžela svého o celých 45 let, nábožný život svůj skončila ve Vídni r. 1701., kdež pohřbena v kostele sv. Štěpána.[^90] 

Za příčinou zvelebení trhu a živností městské vydal úřad zámecký do všech obcí následující list:

> „Milost Boží s námi se všemi býti rač.
> 
> Rychtáři a konšelé vsi ……. Poněvadž v prošlých vám dobře povědomých těžkých vojenských letech a divných rozbrojích v tomto království Českém jak v městech a městečkách, které jakýmikoliv milostmi od J. M. Císařské a Královské obdarovány a privilegiemi na jarmarky a rozličné téhodní trhy opatřeny a nadány jsouce, velikou škodu, ujmu a ztenčení pocítili musily, — jako i na tomto panství Náchodském J. M. Kníž. v městě Náchodě, jenž každého téhodne ve čtvrtek trh na obilí a všelijaký dobytek (kromě výsadních jarmarkův) sobě z nadepsaných. J.M. Cís. a Královské veliké milosti propůjčeny mají, kteréž nápodobně v létech těžkých k opuštění přišly. Když tak nyní z velikého daru milosti Boží toto slavné království české svatým pokojem obdarováno jest, a ve všech obchodech, proti předešlým časům zase volného prospektu (prospěchu) užívati může, častopsané milosti a poněkud zemdlení trhové aby zase k užitečnému zisku v konečnosti napraveny, a v předešlou podstatu přivedeny býti mohly, jest všelijaké vrchnosti povinnost, o to se starati. Pročež vám, rychtáři s konšely a staršími obecními, a všem věrným poddaným J. M. Knížecí o tom přísně a dostatečně poroučím, abyste všelijaké obilí a dobytky, jak koňský tak rohatý, cokoliv z požehnání Božího nyní máte a na časy budoucí míti budete, nikam jinam do cizích měst, městeček a na grunty na prodaj nevezli a nevedli, toliko každý čtvrtek do města Náchoda, — a každý úterý do městečka Skalice České nad Úpou. Kdyby se kdokoliv z vás všech poddaných o to opovážil, to slušné nařízení přečinil a tupil, ten jedenkaždý bez ušetření osob dle provinění a slušného uznání všem, ku příkladu těžkým vězením i pokutou peněžitou strestán bude. Nicméně lidé poddaní, kteří všelijakými handly jak obilím tak dobytky koňskými a rohatými obchody vedou, nápodobně se vám o tom poroučí, abyste každý čtvrtek do města Náchoda, a v úterý do městečka Skalice na trhy se najíti dali, a tam koupě a handle své hleděli, obzvláště kteří blíže těch míst bydlíte, pod těžkým vězením a odpovídáním ani žádný se jak v koupi tak v prodaji na cizích gruntech, jak svrchu opáčeno, postihnouti a osvědčiti nedej. Pro vědomost všech, aby se poddaní čím vymlouvati neměli, Vám rychtáři, konšelové s staršími obecními se o tom poroučí, abyste každé čtvrtletí v příhodný den obecní hromadu drželi, toto nařízení v celé obci bedlivě přečísti dali, a lidem pro lepší navyklost obnovili a v dobrou známost uvedli. Že ve všem tak a nejináče poslušnou poddanost prokážete a zachováte, k vám všem se důvěřuji.

<div markdown="1" style="text-align: right">
> Datum v Náchodě v pátek 31. března 1662.“
</div>

Rok 1663. znamenán jest neštěstím velikým; neboť dne 17. května, ve čtvrtek po sv. Duchu, o půl jedné z poledne vyšel oheň u žida Eliáše Březnice, v domku jeho mezi nynější modlitebnou židovskou a branou horskou, druhém od šatlavy; — prudkým větrem na obě strany nešen, celé město dříve půl hodiny jako obejmul a zaklopil, tak že všecka pomoc lidská a obrana neprospívala, ano museliť s holýma rukama za město utíkati, by aspoň ten život zachránili, kdež bolestným srdcem a slzavým okem hleděli na zžírající moc větrem rozdrážděného plamene. Do dvou hodin celé náměstí popelem lehlo, chrám Páně s věžemi, v nichž čtyry zvony zkázu vzaly, děkanství, dům radní, právě nový, kdež i všecky listy nadací na pergamenech zničeny byly, škola, obě brány a nad to předměstí krajské s polovice až po statek č. 67 na Novém světě; všeho 121 příbytků; při čemž, prý, i devět osob shořelo. Žid Eliáš ušel, a musel i s potomky svými na časy budoucí Náchoda prázen býti. — Ač vrchnost městu prominula úrok, a císař na tři léta od všeliké daně je osvobodil, předc obyvatelé zvolna se vzkřísili; neboť ještě roku 1667. počítáno 28 spálenišť pustých. Na odvrácení takového neštěstí zaslíbila se radda městská s děkanem, tehdáž Janem Bohumírem Kapounem, svobodným pánem ze Svojkova — napotomním biskupem Hradeckým —, že chtějí každoročně vykonávati pout k úctě Panny Marie; i chodívali se vší slávou do Svatoňovic, Vambeřic, Varty a na Paku, až r. 1782. všecka processí přespolní zakázána jsou, a tu domácí pobožnost chrámová vždy nedělí šestou po velikonoci nastala. — 

Velikou starostí sklíčeni byli Náchodští nad ztrátou uhořelých listů nadacích čili privilegií; neboť záviseli zcela od milosti vrchnosti, jak jsme to vyrozuměti mohli z listin posud uvedených. K prosbě jich dal jim kurátor panství následující písemné ubezpečení, ovšem německé:

> „Já Jan Sebastian hrabě Pötting, pán na Vintířově a Mratíně(?), J. C. Mti. radda, komorník, dvorského a komorního soudu přisedící v království Českém, dědičný purkrabí v Linci etc., nade vší pozůstalostí knížecí Piccolominské v krátovství Českém zřízený kurátor etc. Potvrzuji a vyznávám tímto listem předevšemi, jakož městu Náchodu při nenadálém nešťastném pádu ohně, zniklého dne 17. května běžícího roku 1663., listy původní privilegií, udělených jim od císařův Římských a Uherských i Českých králův, a někdejších Náchodských pánův dědičných, uhořely a docela zničeny byly; purkmistr pak, radda i celá obec města Náchoda obávají se, že na ten způsob skutečné požívání oněch nadání v nebezpečí nalézati by se mohlo, a proto mne za ochranu vrchnostenskou poslušně žádali, abych hledě k slušnosti, je malomyslné zvláštní utěchou k pilnému hledění svých živností a vyzdvižení jich příbytkův srdnatější učinil a pozdvihl, je pod ochranu svou vzal, a jim o zachování jejich výsad starostlivým ubezpečení dal: tímto ubezpečuji a slibuji dotčenému purkmistru, raddě a celé obci města Náchoda, že je netoliko při onom mezi mnou a jimi dobrovolně svoleném narovnání, psaném v Náchodě dne 18. března 1658, ale i při všech jiných privilegiích, za panování nyní v Pánu odpočívajícího knížete Octavia Piccolomini, vévody z Amalfi, někdy pána jich dědičného, jim v pokoji ponechaných a od nich skutečně užívaných, je i budoucně v milosti vrchnostenské chovati, držeti, přichrániti chci, a v ničem odpírati aneb do čeho sáhati, aniž dopustiti, by se jim toho od kohokoliv stalo.
> 
> K většímu toho potvrzení toto ujištění své podpisem svým vlastnoručním a pečetí svou přirozenou ztvrzené jim jsem doručil. Jenž se stalo na zámku Náchodském dne 16. července 1663.

<div markdown="1" style="text-align: right">
> (L. S.) \\
>  J. S. Graf v. Pötting.“
</div>

Téhož roku veliký strach rozšířil se po Čechách, když při trvající válce turecké veliký vezír Achmet Kiuprili se 100.000 bojovníky vtrhl do Uher, a celou tu zem vítězně procházel, i nebylo jinak, než že i do Moravy a Čech vpadne; pročež hned v srpnu poručeno, všecky cesty, průchody a prosmíky v lesích pohraničných zasekati a lidem branným osaditi, k čemuž z 10 osedlých jeden muž vším zaopatřený hotov býti musil. Z panství jich postaveno 68, později ještě více bylo jich přibráno. Dne 11. září dokonce roznesla se zde pověst, kterak ten ukrutný nepřítel křesťanstva po Moravě pálí a plení, ano že již u Pardubic ohně klade.

Lidé, co mohli, zakopávali a k útěku do hor se chystali. Zámek byl zásoben a setninou vojska opatřen; že pak po skončené válce 301eté na rozkaz vlády hradby zámecké na mnoze byly zrušeny a prachem rozmetány, hradby hořejší i dolejší opětně jsou opravovány a znovu roubeny, sruby dělány, bašta otužena, nad prachárnou nová baterie pro děla zhotovena, děla na hradby vyvezena a pod stříšky dána, zbraně opraveny a doutnáky nasoukány. Taktéž opraveny hradby městské, a z města do hradu položeno 270 stupňů. — Vojsko Braniborské, císaři ku pomoci poslané, vrátivši se na podzim po blízku přezimovalo; tak ve Skalici osobní setnina plukovníka Radživila. V dubnu 1664. odtáhlo do Uher, kdež 1. srpna u města sv. Gotharda Montecuculi Turky na hlavu porazil, kteří na útěk se dali, a konečně příměří na 20 let smluvili —

---------------------------

[^89]: Čís. d. 83.

[^90]: Kněžna tato v čas vladařování svého skoro stále na hradě se zdržovala i s komenstvem svým. Za rok 1661. spotřebovala s lidem svým: 141 sudů piva, 10 sudu octa, 51 centů masa hovězího (libra po 2 kr.), 65 telat, 180 škopů, 760 slepic, 300 kuřat, 900 kusů větší drůbeže, 20 ťopanů, 50 kapounů, 108 kop vajec, 920 kaprů velkých, 370 štik velkých, 900 kaprů a štik drobnějších, 20 korců mouky pšeničné, krup 4 korce, hrachu 6 korců, másla 20 centů (libra po 6 kr.), ovsa 400 korců — v penězích počítána celá útrata na 1300 zl. — Jaký nyní rozdíl v cenách a penězích! —
