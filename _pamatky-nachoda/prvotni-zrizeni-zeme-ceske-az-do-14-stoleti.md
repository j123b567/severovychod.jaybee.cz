---
title: Prvotní zřízení země České až do 14. století.
order: 5
---
Po osazení se v milé vlasti naší **Slovanóv**, pokoje milovných, protože rolnictví a
obchod, umění a řemesla provozujících, z jichžto krve i my pocházíme **Čechové**, každá
rodina buď sama, buď se svou čeledí, a některé z podrobených Markomanóv ve své
služebnosti mající, přijímala pro sebe dědičně menší neb větší kus půdy či země, na které
sídlo si vyrúbila, a své hospodářství začala; tudíž se půda ta nazývala **dědina** a oni **dědiníci**,
všickni sobě rovni; ostatní země, které větší díl byl, ostala obecní či národní, zprvu pod
dozorstvím, později, zvláště za Boleslava I. († 967.) úplným jměním (regale) panovníkovým:
takto již dělila se všecka půda v **občiny** a **dědiny**. Onyno slúžily prvotně pastevcóm a lovcóm,
tyto rolníkóm; k oněm počítány lesy, řeky, vody, dráhy, pastvišťata a palúky, i co ve a na nich
žilo: těmto role, domy, zahrady, lúky, a vše, kam pluh a kosa se zabírá.


Po čase rozmnožená rodina stavěla si obydlí či dvory od sídla prvotního dále nebo
blíže na místě pohodlném na mnoze u prostřed své půdy blíže potůčka nebo studánky; avšak
po mnohá pokolení obyčejně hospodařili **nedílně**, majíce zboží všecko společně, ustanovivše
sobě jednoho múdrého a statečného, byť ne vždy nejstaršího z rodu svého za ředitele, kterého
**vládykou** neb starostou nazývali[^7]. Tu jíž menší svobodní dědiníci či zemané sluli **Vládyky**
větší ale jmenovali se **Lechové**. Více vládyk a lechóv, či menších a větších dědiníkóv, jakýž
nepochybně i Přemysl byl měli nad sebou **vévodu**. Takových bylo v Čechách mimo
Pražského více, k. p. Lucký, Kúřímský, Pšovský či Mělnický a jiní. Každý ve svém vévodství
vládl samostatně, a toliko v čas nepřátelských vpádů jednoho společného vůdce vojanského,
vlastně **vojvodu** zvolili sobě, jako byl Sámo udatný, Krok múdrý. Ale tyto okolní vévody
všecky poznenáhla podrobil sobě vévoda Pražský, stav se pánem či vladařem celých Čech,
které, mimo **vládyk** a **lechóv** hlavně poradou dvanácti mužóv, druhdy velmi mocných
**Kmetóv** (comites, consiliarii, primates) řídil a spravoval[^8].

Celá země Česká dělila se na okresy, něco menší bývalých krajů, které se v politickém
ohledu **župy**, v ohledu pak
soudním **popravy** (okresní súdy) nazývaly. V každé **župě** byl **hrad** (castellum), vlastně
**město** hrazené, o jakých se již v devátém století mluví. Hrad takový vystavěn nikoli na
skalách, nýbrž za potřebou vody více na rovinách, na blízku řek; ohrada jeho záležela
obyčejně z dřevěných srubův s náspy a ze příkopův okolo nich. Při vpádu nepřátelském sběhl
se do něho lid okolní i oděnci z župy k hájení ho a sebe. Vzdálenější obyvatelé udělali si v
lesích záseky a na vrších zákopy. Byltě hrad ten netoliko úřadištěm, ale i zbrojištěm a všech
lidí ochraništěm. U prostřed hradu stál **chrám pohanský**, ostíněný stromy (lípami) svatými,
spolu co útočiště všech trestu propadlých. Z pěkného dříví vyrúbený měl stěny z venku
bůžkami ověsené, vnitřně pak svatyně zastřena plátnem po slúpích.

Časem prošlým, an jiné a jiné zbraně nastaly, a tudíž i způsob válečný se proměnil,
nechránil dosti hrad staroslovanský; a protož skoro v každé župě ještě jeden hrad pevnější na
vysokých skalách hlubokým a širokým příkopem a tlustou zdí ohražený vystavěn byl, a pouze
za vojenské stanoviště, či nynější pevnost slúžil; a tak v každé župě hrad nový či **tvrz**, a hrad
starý, či **město** hrazené (civitas munita) se nacházel. Obojí, hrad i město — bylo jměním z
prvu národním, později pak docela v moci panovníka, majícího v něm své sídlo i úřadníky:
protož také obyvatelé celé župy povinni byli, nejen hrad ten a město stavěti a opravovati,
čistiti, hlásky noční v něm konati, stráže na zdích držeti; ale i k opravě cest a mostů, k sekání
lesů (přeseky), k orání polí, k osení a sklízení obilí pro komoru vévodskou vysílali k němu lidi
na práci. Mimo to musili po tak zvaných kobylích[^9] polích koně či kobyly vévodské vedle
svých obecních pro zemskou potřebu chovati, na lovu naháněti, vévodu
a úřadníky i lovčí jeho s holotami (psáři, caniductores) a se psy u sebe přijímati, jim nocleh a
nárež dávati (hospitatio, priselica), provodem a povozem je zaopatřovati, a daň či bernu
skládati, když vévoda na sněm aneb do boje jel: a to sluly **roboty zemské** (munera publica),
ze kterých kdo se vyplatit chtěl a mohl, to učiniti na vůli měl. Kromě těchto měli ještě roboty
**panské**, jako úroky a desátky, vše určité, lidé poddaní; avšak stav jejich nebyl nikdy otrocký,
jak by se někdo domýšlel, an jim volno bylo vždy i s pány svými se súditi. Arci že někdy
trpěli nátisků dosti, ale vždy jen bezprávně a protizákonně; nebo zákonové hájili jich, a
předpisovali jim práva i povinnosti jejich, ustanovujíce: „Cokoli vydělá sedlák, to vše ať stěží,
a jiného mimo zákon nic ať se od něho nebéře.“ Tělesná poddanost a vázanost, jako v
Němcích, ještě nebyla zde, an každý svobodně stěhovati se mohl: „Jestiť páně dědina, člověk
jest Boží,“ dí Štítný r. 1375.

Světské řízení celé župy obstarávali čtyři vévodští úřadníci: Župan, komorník, cúdář a
písař. **Župan** (comes, castellanus, jakoby podkrajský) vládnul na hradě župním, ač ne
dědičně, a měl na sobě vládu politickou a vojanskou v celé župě; jemu svěřena byla všecka
moc vykonávací, a tudíž i ochrana soudu župného či popravy. **Komorník** měl na péči
důchody vévodské, a jemu podřízeni byli správcové hospodářští (villici, dvořáci) na statcích
vévodskýeh. **Cúdař** neb sudí (cudarius, judex provincialis) měl sobě svěřenou péči o
spravedlnost, předsedal soudu, a řídil všecko v něm jednání z ohledu na potazy a nálezy.
**Písař** (notarius) byl tajemníkem či sekretářem úřadu, a v ochraně své choval desky či registra
soudní.

Soudové od starodávna v každé župě na sněmích (vících) veřejně pod šírým nebem
držáni sluli **Cúdy** (sudy, soudy), později **popravy**; tudíž cúdař později popravec tolik co
justiciarius, a byli menší a větší. Na větším předsedal sám cúdař se dvanácti kmety; někdy při
důležité věci i ze súsedstva
či z okolí požádány byly některé osoby k osadění takového soudu, a ty se **osady** jmenovaly.
Při menších musili soudcové někdy slavně při oltáři přisáhati, a sluli **porotci** či přísažníci;
někdy pak jen rukou dáním na svú čest slíbili, a tudíž soud slubný čí **očistníci**.

Každá **okolina** (vicinia), totiž jedna neb více vsí, musila státi společnou rukou za
všeliký zločin (jako krádež, vraždu), který se stal v jejím okresu či **újezdu** (Bezirk), a jestli
zlosyna nestihla neb nevypátrala, musila společně škodu hraditi, i pokutu dáti. Tak k. p. za
vraždu, nebyl-li vrah vypátrán, musil každý usedlý té okoliny, ve které, mrtvola (hlava)
nalezena, 200 penízků, později (od r. 1222.) jen celá ves neb okolina tolik dáti. U koho věc
ukradená či **líce** (corpus delicti, odtud: při líčiti) nalezena, musil na **svod** jíti, to jest dokázati,
od koho ji má, až to na posledního došlo neb svedeno[^10].

Osobám, úřady státní konajícím, vykazoval panovník s radou kmetóv a vládyk na
sněmích k jich výživě pozemnosti větší neb menší, jenž se nazývaly: „dědiny kladské“; anebo
zvláštní prokázanou službu kusem **obecní** půdy odplácel, a ta se jmenovala **výsluha**. Dědičné
půdy, jak již řečeno, nazývaly se **dědiny** (alodium), a byly zvláště zprvu
jednotlivé kusy gruntu, jako asi nynější panské dvory, aneb celé okresy, **újezdy** zvané, s
jednou i s několika vesnicemi. **Dědiníci**, zprvu sobě rovni, jmenovali se později možnější
**Lechové**, kteří sami na sněmy chodíce, sebe a své zastávali; ostatní pak menší slúli **zemané**.
Opět po některém věku lechové přezvali se **šlechtici**, kteří tlupu lidu svého do války sami pod
svú korúhví vedli ve vojště; vládykové pak či menší zemané, nemajíce komonstva, sami buď
pěšky buď jízdecky do války se vypravovali, jiní u mocných pánóv v úřady vstupovali anebo
ve službu **se přikázali**, a od nich kus půdy neb dvůr pro svůj život aneb po synech dědičně
dostávali, i slúli **panoši**, a bývali povinni, zvláště k obhajování hradu králova, biskupova nebo
pánova, se zbraní se dostaviti[^11]. **Kmeti** čili sedláci vzdělávali a užívali gruntů zemanských za
jisté poplatky, úroky a služby; nepodléhali však zemanům, ale toliko úřadům obecným
krajským.


---------------------------------------------------------------------


[^7]: **Zboží** k. p. Náchodské, znamená za starých časů tolik, co nyní **panství**. Dělení zboží či statku stávalo se
    později toliko svolením všech podílníkóv (či společníkóv, hromadníkóv), a to před právem. Nejstarší z nich
    učinil rozdíly písemně na „dílčí listy“, ze kterých nejmladší nejdříve sobě vybral, tak že nejstaršímu poslední
    ostal.

    Vládyka byl jednotným domům a rodinám to, co celé krajině, a později celé zemi a národu panující vévoda. —
    Viz dále znamení 8).

[^8]: Zlomek „sněmu nejstaršího“ končí se takto:
    Každý otec své čeledi vévodí — muži orají, ženy šaty strojí; i umře-li hlava čeledinná — děti všecky tu
    zbožím v **jedno** vládnú, **vládyku** si zrodu vyberúce — který dle užitku v sněmy slavné chodí: chodí s **kmety**,
    **lechy** a **vládyky**...Vstali kmeti, leši i vládykové, pochválili pravdu po zákonu.
    Mocnost ale **Čechóv** nápředně seslabil Boleslav I., jakož i roboty zemské rozmnožil, a **občiny** za zboží **státní**
    prohlásil.

[^9]: K této potřebě za tehdejších časů nepochybně slúžila, a odtud své jméno obdržela **Kobylice** u Kramolny, nyní
    les k městu Náchodu slúžící. Nad Havlovicemi k Úpici jest údolí „Kobylinec.“

[^10]: R. 1242. městu Brnu dána práva: Vražedlník musil se očistiti žhavým železem či radlicí aneb vodou; kdo
    komu ruku, nohu uťal, musil dáti cúdaři pět hřiven (100 zl. stř.), a zmrzačenému 10 hřiven, neměl-1i ale peněz,
    tedy oko za oko, ruka za ruku; za uťatý prst dáno polovici; kdo ku pranici s lukem napnutým šel, dal 8 hř.
    pokuty, kdo s vytaseným mečem, dal 5 hř., a neměl-li peněz, ruka jeho probodnuta nožíkem. Kdo počestnou
    ženu nebo pannu zprznil, musil žhavým železem se očistiti, jinak odpraven byl. Kdo sedmi hodnými muži
    přesvědčen, že křivě přisahal, tomu jazyk vytržen. — Kdo dlúhý nůž visutý nosil veřejně, dal hřivnu, kdo jej
    nosil tajně v nohavicích, přisel o ruku, nebo pěti hřivnami zpokutován. Kdo přes kopu = 60 grošóv (20 zl. stř.)
    ukradl, byl oběšen, a kdo měně ukradl, byl železem znamenán ve tváři. Za lichou neb malou míru a váhu byla
    pokuta pět hřiven, a za políček dostal Brňák dvě hřivně. —

[^11]: Takovíto panoši k Náchodu patřící byli na Slaném, Něm. Čermně, ve Hronově, Studnici, kteří tu své sídlo či
    tvrzku měli, a i některé podsedky. Zemané pak či zem - ané (jako hora - horané, důl - dolané), jsou nynější
    svobodníci. Rtýnský dolejší musil na Náchod v čas potřeby dostaviti sebe neb muže s kuší, Litoborský muže
    pod lebkou či helmou.
